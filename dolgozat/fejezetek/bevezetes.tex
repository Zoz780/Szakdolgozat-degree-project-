\Chapter{Bevezetés}
\label{Chap:bevezetes}

Egy FPS (\textit{First-Person Shooter}) játék elkészítése különféle számítási- és optimalizálási problémákat vet fel. A számítógépes grafika és a játékfejlesztés segítségével lehetőség adódott a termelésinformatikához kapcsolódó optimalizálási problémák bemutatására.

Azon számítógépes játékoknak, amelyek célja a minél valószerűbb megjelenítés, számos olyan eleme van, amely optimalizálás nélkül olyan erőforrásigényes lenne, amely a manapság elérhető csúcskategóriás számítógépeken sem futna megfelelően. Ilyen elem például a karakterek mozgásterének definiálása, a lövés során eltalált objektumok metszéspontjának számítása, az ellenfelek viselkedésének szimulálása.

Megjelenítés szempontjából nagyon fontos, hogy a videokártyának megfelelő formátumban, egyben adjuk át a kirajzolni kívánt elemeket, mert így hatékonyabb lesz a megjelenítés, jobban ki lehet használni a rendelkezésre álló erőforrásokat, illetve a magasabb másodpercenkénti képkockaszámot.

A problémakör egyik fontos eleme az ellenfelek bejárható területének kezelése. Tulajdonképpen ez is egyfajta ütközésvizsgálatot jelent a falakra, objektumokra nézve. A dolgozatban bemutatásra kerülnek azon térpartícionálásos megoldások, amelyekkel a számítások gyorsabban, hatékonyabban elvégezhetők. Az ütközésvizsgálat egy másik tipikus esete az ilyen jellegű játékokban a lövedékek útjának és metszéspontjainak kiszámítása. Ennél például jelentős optimalizációt érhetünk el, ha csak azon objektumokat vesszük figyelembe, amelyek a lövedék haladási irányába esnek.

Az ellenfelek találatainak regisztrálását az optimális teljesítmény érdekében nem közvetlenül a játékos számára látható, komplex geometriára végezzük el, hanem egy egyszerűbbre. Ezen egyszerűbb geometria részletességének meghatározása nagyon fontos tényező, mert ha túl egyszerű, nem lesz pontos a találatok regisztrálása, ha túl komplex, akkor pedig túl nagy lesz az erőforrásigénye.

Az ilyen jellegű játékoknak egy fontos eleme az ellenfelek viselkedésének modellezése. Minden ellenfélnek van egy aktuális célja, amit a különböző környezeti tényezők befolyásolhatnak. Fontos, hogy a játékos úgy érezze, hogy a mesterséges intelligencia ésszerűen cselekszik, ennek megvalósítását is részletezi a későbbiekben a dolgozat.
